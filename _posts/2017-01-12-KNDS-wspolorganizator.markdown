---
layout: post
title:  "Koło Naukowe Data Science dołącza do organizacji"
date:   2017-01-12 19:00:00 -0800
category: info
author: Piotr Smuda
---

Mamy zaszczyt ogłosić, że [Koło Naukowe Data Science](http://www.datascience.mini.pw.edu.pl) dołącza do organizacji ogólnopolskiej konferencji użytkowników R [WhyR? 2017](http://www.whyr.pl).

# Koło Naukowe Data Science

Koło Naukowe Data Science działa przy [Wydziale Matematyki i Nauk Informacyjnych Politechniki Warszawskiej](http://www.mini.pw.edu.pl/), który wypuszcza w świat nie tylko świetnych matematyków i informatyków, ale także Data Scientistów! Patrz nasze specjalności:

- na studiach magisterskich z matematyki → ciesząca się prestiżem wśród pracodawców [Statystyka Matematyczna i Analiza Danych](http://www.smad.mini.pw.edu.pl),
- na studiach magisterskich z informatyki → właśnie uruchomiona specjalność [Przetwarzanie i Analiza Danych](http://datascience.edu.pl/).

Nasze Koło zrzesza osoby zainteresowane szeroko pojętą analizą danych. Tworzymy grupę ambitnych studentów, którzy rozwijają się przez podejmowanie działań wykraczających ponad to, co dostarczają nam studia. Uczestnictwo w życiu Koła daje nam możliwości nabywania konkretnych umiejętności, poznawania przydatnych narzędzi, zdobywania cennego doświadczenia i doskonalenia umiejętności miękkich. Jednym z głównych elementów naszej działalności jest organizacja warsztatów. Przykładowe tematy warsztatów, które realizowaliśmy to:

- tworzenie aplikacji w shiny,
- wizualizacja danych w R,
- text mining,
- pobieranie danych z serwisów społecznościowych,
- podstawy języka Python.

Ponadto organizujemy spotkania z firmami i osobami, które dzielą się z nami swoją wiedzą i doświadczeniem w branży data science. Spotkania te są dla nas bardzo często świetną okazją do poznawania biznesu „od kuchni” i posłuchania o realiach pracy w tym obszarze.
Innym aspektem naszej działalności jest praca nad projektami o różnorodnych tematykach z obszaru analizy danych. Przykładowe zagadnienia, nad którymi pracujemy to analiza rynku pracy na podstawie ogłoszeń o pracę czy analiza predykcyjna dla wyników sportowych. Projekty planujemy tak, aby ich realizacja obfitowała w praktykowanie wszystkich umiejętności charakterystycznych dla data science:

1. Pozyskiwanie i obróbka danych – potrzebne dane musimy najpierw zdobyć i przetworzyć do postaci pozwalającej na ich analizę. Tutaj rozwijamy warsztat programistyczny.
2.	Modelowanie statystyczne – trzeba zbudować odpowiednie modele, które dostarczą nam pożądanych rezultatów. Tutaj rozwijamy warsztat analityczny.
3.	Komunikacja wyników – nawet najlepsze rozwiązania i analizy na nic się nie przydadzą, jeśli dobrze ich nie „sprzedamy”. Tutaj rozwijamy umiejętności miękkie.

Ponad tymi wszystkich konkretnymi aspektami, niesamowicie cenne jest samo zdobywanie doświadczenia w pracy nad rozwiązywaniem praktycznych problemów, które często jest decydującym czynnikiem w osiąganiu sukcesów lub ich braku.

Zatem jeśli chcesz:

- rozwijać się w obszarze data science,
- pracować nad ciekawymi projektami,
- zdobywać doświadczenie w rozwiązywaniu realnych problemów,
- organizować ciekawe wydarzenia,
- zdobyć doświadczenie w przekazywaniu wiedzy,
- nawiązywać cenne znajomości w branży,
- wzbogacić o wartościowy punkt swoje CV,

to nie czekaj i zgłoś się do nas! Z innej perspektywy: jeśli pracujesz w obszarze data science to namawiamy do motywowania firmy, w której pracujesz (albo w której jesteś szefem) do podjęcia wspólnych działań, które przyniosą korzyści obu stronom.

# Kontakt z Kołem

Jeśli jesteś zainteresowana/y działalnością Koła Naukowego Data Science, to skontaktuj się z nami poprzez:

- adres datascience@mini.pw.edu.pl,
- [fanpage na Facebooku](https://www.facebook.com/kolonaukowedatascience/).
  
# Chcesz pomóc?

Natomiast jeżeli jesteś zainteresowana/y zaangażowaniem się w organizację **Why R? 2017**, to pisz na nasz adres whyr@mini.pw.edu.pl.
  
*W imieniu komitetu organizacyjnego*

*Piotr Smuda*  
*Prezes Koła Naukowego Data Science*
